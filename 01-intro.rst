Esittely
========

.. TODO kuvaukset voisi katsella johonkin suuntaan.

:Ville:         Päähenkilömme, joka on juuri saanut shell-tunnuksen, eikä
                oikein tiedä, mitä kaikkea sillä tehdä.
:Hemmo-Joachim: Aloitteleva noobi. Koodailee PHP:tä ja Pythonia
                vapaa-ajallaan. Koulussa opetetaan Javaa.
:Matias:        Unix-parta. Elää komentorivillä ja tekee kaikesta
                hakkeritaidetta. Ei oikein pidä Windowsista.
:Karl:          Koira. Saksanpaimen.


Esimerkkimme **Ville** kenties tarvitsee shell-käytön alkeita  päästäkseen
irkkailemaan, ja hänpä myös kuuleman mukaan tarvitsee vähän sivutilaa
koulutöiden harjoittelemiseen. Saammepa nähdä, miten hän suhtautuu uuteen
palveluunsa.

**Hemmo-Joachim** on ehkä keltanokka, mutta into ja halu oppia on kova. Hän on
Ubuntu-saarnaajia, vaikka se *Seiska* onkin turvallisen dualbootin päässä.
Pelihimon lietsontaan hän kuulema Ubuntua käyttää. Mehän tiedämmekin paremmin.

Ja pitäähän joukossa olla yksi taitajakin. Nimeksi olemme gurullemme valinneet
**Matiaksen**: hän tuntee tiensä mustavalkoisissa terminaaliviidakoissa,
muistaa ANSI-koodit unissaankin ja seuraa linux-kernelin kehitystä
viikkokirjein ja postituslistoin aktiivisesti.  Vapaa-ajallaan hän nauttii
shakin pelaamisesta ja väittelee finet-nyysseissä aina kun joku toinen sinne
eksyy.

Alkusanat
---------

Tässä oppaassa keskitymme tarkastelemaan tekstipohjaisen komentorivin
erikoisuuksia, sekä joitain usein käytettyjä ohjelmia, joita voi etänä
käytellä mistä vain.  Jos oikein malttaa lukea, vähintäänkin oppii
ymmärtämään, miksi se graafinen hiirellä klikkailu ei ole kaikkien mielestä
välttämätöntä päivittäisten askareiden hoitamiseksi. Valitsin otsikoksi (tai
työnimeksi, mikäli se siitä vaihtuu) juuri tuon nimen, koska niin paljon tätä
komentorivifilosofiaa kiteytyy kaiken tiedon puhtaaseen tekstipresentaatioon. 
Mikään Word-muotoilu tai OpenOffice-grafiikka ei korvaa sitä seikkaa, että
puhtaana tekstinä datasi on turvassa ja sitä voi käsitellä ennennäkemättömän
monella eri ohjelmalla.

Mikäli tämän jälkeen jää vielä kaipaamaan enemmän, eikä oppaasta ole jäänyt
etovaa makua suuhun, on Eric Raymondin `The Art of Unix Programming`_ hyvä
valinta jatkaa matkaansa kohti hakkerikulttuuria.

.. _`The Art of Unix Programming`: http://www.catb.org/~esr/writings/taoup/

Oppaassa saatetaan vielä jatkossakin tehdä viittauksia **Jürgen von
Steinhugelin** kirjoihiin, josta pahoittelen etukäteen.
